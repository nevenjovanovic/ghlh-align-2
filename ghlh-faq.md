# Česta pitanja o povezivanju

Kao što ćete vidjeti iz odgovora na pitanja u nastavku, naše je najvažnije načelo "sintagma za sintagmu". U slučaju sumnje, ili ne povezujte ništa, ili **povezujte čitavu grčku ili latinsku sintagmu s čitavom sintagmom u prijevodu**. Zašto tako činimo? U ovoj nas fazi posla ne zanimaju gramatička ni sintaktička analiza -- one se, uostalom, obilježavaju na drugačiji način -- već *prijevodni ekvivalenti*; zanima nas gdje ishodišni jezik odgovara ciljnome u odnosu 1 : 1, gdje je taj odnos 1 : *više* ili *više* : 1, a gdje je odnos *više* : *više*. Da bismo o tim tipovima odnosa mogli početi razmišljati, moramo ih prvo u tekstu označiti. To je zadatak projekta GHLH!

## Lingvistički problemi


* Što je u akuzativu s infinitivom s hrvatskim veznikom "da", veže li se on za infinitiv ili ostaje nepovezano? -- "Da" se veže uz predikat. Primjer:
    *  *dicit eum venire* : "kaže da on dolazi" -- *dicit* = kaže; *eum* = on; *venire* = da dolazi.
* Što smatrati **prevoditeljevim tumačenjem**, tj. koja je razlika između prevoditeljeva dodatka i jedne riječi prevedene s više hrvatskih riječi ili više riječi prevedenih s jednom hrvatskom. --- Radi se zapravo o ovome: neki su prijevodi sigurni i vrijede "posvuda", drugi su uvjetovani kontekstom. U potonjem slučaju, pridržavamo se načela "sintagma se prevodi sintagmom". Primjeri:
    * *scientiam rerum gestarum*, prev. "znanje": *scientiam + rerum + gestarum* = znanje; 
    * *in summos homines*, prev. "o ljudima najveće duhovne snage". Prijedložni izraz i sintagma: *in + homines* = o + ljudima; summos = najveće + duhovne + snage
*   **Hrvatski prijedložni izrazi**:
    *  *incorruptis monumentis traduntur* "pripovijeda se po neiskvarenim spomenicima": monumentis = po + + spomenicima; incorruptis = neiskvarenim
*  ako je riječ o pasivnoj rečenici, povezujem li *a/ab* s imenicom ili ga uopće ne označavam?
      * Načelo "sintagma za sintagmu": *a maioribus nostris inventa atque instituta sunt*: "naši su stari pronašli i uveli..." -- a + maioribus + nostris = naši + stari; inventa + instituta + sunt = su + pronašli + uveli; atque = i
* ako je riječ o *latinskoj* prijedložnoj sintagmi - npr. *in suis studiis*: "svojih nauka", povezujem li prijedlog s imenicom ili sa zamjenicom, ili ga uopće ne označavam?
    * Prijedložni izraz, samo obratno: in + studiis = nauka, suis = svojih
* **Hrvatski povratni glagoli**: uz što se povezuje povratna zamjenica? Sintagma za sintagmu. Primjeri:
    * *exstitissent*: "ističe se" -- extitissent = ističe + se
    * *visum est*: "činilo se (da...)" -- visum + est = čini + se
    * *te converteris*: "obratio si se" -- te + converteris = obratio + si + se
* **Morfološka dvojnost**: 'viri omnium eloquentissimi' prevedeno je 'najrječitiji od svih ljudi' -- u hrvatskom imamo genitiv, ali se to ne vidi na prvi pogled. Ako želimo preciznost, u nekom će trenutku biti dobro uvesti morfološke oznake, barem u dvojbenim slučajevima.
    * Tekstovima će naknadno (računalno i poluautomatski) biti dodate morfološke anotacije. To je druga faza rada!
* **Dvostruka negacija**: *nemo studuisse*: "nitko se nije bavio"; povezujem li "nemo" s "nitko nije", ili "studuisse" s "nije se bavio"? Nije mi logično povezati "nemo" s "nije", no s druge strane mi vrlo zbunjujuće djeluje kada kliknem na "studuisse", a označi mi se "nije se bavio".
    * *nemo + studuisse* = nitko + se + nije + bavio
    * *nec adfirmare nec refellere in animo est* "nije na umu ni potvrđivati ni pobijati": nec (1) + est = nije + ni (1)
    * nullas + opes + posse = da + nikakva + sila + ne + može; sintagmu shvaćamo vrlo 'plitko' (ili široko), jer su ostale mogućnosti nelogične: posse = da + ne + može, nullas + posse = da + nikakva + ne + može
* u Cic. 2 javlja se još problema s negacijama. U latinskom stoji neque – neque, što se lako povezuje s hrvatskim niti – niti, no jedan od tih neque negira glavni glagol (neque hortanti deero neque roganti). Treba li se jedan neque povezati s hrvatskim “neću” (neću iznevjeriti)?
    * *tibi vero neque hortanti deero neque roganti*: "a tebe neću iznevjeriti ni kad me budeš poticao ni kad budeš zahtijevao": *tibi + neque + deero + neque* = tebe + neću + iznevjeriti + ni + ni; *hortanti* = kad + me + budeš + poticao; *roganti* = kad + budeš + zahtijevao
* Drugi je dio rečenice još zamršeniji - *neque auctoritate quisquam apud me plus valere te potest neque voluntate*. Ovdje neque treba povezati i s potest i s quisquam, gdje je sintagma neque quisquam prevedena kao “ničiji” (ugled), a (neque) potest valere kao “nisu vredniji”. Stoga nije baš jasno što bi se s čime povezalo.
    * *neque auctoritate quisquam apud me plus valere te potest neque voluntate*: "ničiji ugled niti volja za mene nisu vredniji od tvojih" -- Sintagma za sintagmu: *neque + auctoritate + quisquam + apud + me + plus valere + te + potest + neque + voluntate* = ničiji + ugled + niti + volja + za + mene + nisu + vredniji + od + tvojih
* pojavljuje se sintagma prima aetate, prevedena kao "vrlo mlad". Treba li povezati prima s “vrlo”, a aetate s “mlad”?
    * Primijeniti načelo "sintagma za sintagmu": *prima + aetate* = vrlo + mlad (idiomatski prijevod)
* **conubia Sabinorum** = brakovi sa Sabinjanima: je li prijedlog u hrv. izazvan riječju "conubia" ili riječju "Sabinorum" (radno je povezivanje: conubia = brakovi, Sabinorum = sa + Sabinjanima). Treba razmisliti i usporediti s rješenjem akuzativa s infinitivom (primjer vjernog prijevoda)
* **razrješavanje participa**: kad je particip razriješen nezavisnom rečenicom, veznik se povezuje s participom.
    * contione inde advocata ita apud eos locutus fertur / pa onda pozove na okup i ovako im, kako kažu, stane govoriti: advocata = pa + pozove; locutus = i + stane + govoriti
* **Quid?** Ciceronova upitna čestica funkcionira kao konektor, pa i interpunkciju (upitnik) treba povezati s njezinim prijevodom.
    * Quid ? exactis regibus / Pa zar nakon protjerivanja kraljeva -- Quid + ? = Pa + zar
* **Ipse** ponekad zahtijeva povezivanje i + sam
    * tametsi ipsam exactionem / da je i samo protjerivanje -- ipsam = i + samo
* **Koordinirani grčki veznik** μὲν... δὲ -- oba dijela, i μὲν i δὲ, moraju biti povezani s prijevodom (koji je najčešće "a")

## Tehnički problemi

* izvornik (grčki, latinski) treba uvijek biti u **gornjem** prozoru, odnosno lijevo; prijevod (hrvatski) uvijek u donjem prozoru, tj. desno. Tome treba prilagoditi adrese tekstova!
* prije nego što pritisnete gumb "Align", provjerite interpunkciju u oba teksta. Sustav ponekad ne odvaja od prethodne riječi grčku dvotočku, kao ni uskličnik i točku zarez u hrvatskom. Najbolje je prije takvih znakova dodati jedan razmak (bjelinu).
* **izgubila mi se rečenica, ne vidim je više**! Probajte ovim putem: pošto ste se prijavili na Perseids, odaberite na radnoj površini sasvim gore desno "account" (= [sosol.perseids.org/sosol/account](http://sosol.perseids.org/sosol/account); 1 na slici) pa ili "Your Usage Stats" (= [sosol.perseids.org/sosol/usage](http://sosol.perseids.org/sosol/usage]]; 2 na slici) ili "Usage Stats By User" ([sosol.perseids.org/sosol/all_users_links](http://sosol.perseids.org/sosol/all_users_links); 2 na slici); krećući se tim putem, trebali biste moći naći popis rečenica na kojima ste radili. Primjer:

![usagestats](http://solr.ffzg.hr/dokuwiki/lib/exe/detail.php/z:usagestats.png)

