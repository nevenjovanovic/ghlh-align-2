# GHLH: načela povezivanja

Pri povezivanju očekujemo dvije reakcije: u neku smo vezu sigurni, u neku nismo. Dozvoljeno je ne biti siguran (to je također znanstveno zanimljivo!). Moguće je i da postoje problemi koji su (na ovom stupnju istraženosti) nerješivi -- to je životna činjenica.

Uspostavljajte veze između riječi teksta i riječi prijevoda samo kada ste sigurni. **Ako niste sigurni -- ne povezujte** (dozvoljeno je ne biti siguran).

Sve probleme i nejasnoće na koje naiđete *zabilježite u komentaru* (kad budete slali rad na recenziju, imat ćete i prostor za komentare). Ako rad bude vraćen s recenzije na doradu, u komentarima recenzenta naći ćete sugestije kako bolje povezati izvornik i prijevod.

Razlikujemo dvije osnovne razine povezivanja: **duboku** strukturu, u kojoj povezujemo *riječi*, te jedna riječ izvornika odgovara jednoj riječi prijevoda (ili većem broju njih) ili obrnuto, i **plitku** strukturu, u kojoj povezujemo *fraze* -- više riječi izvornika imaju ekvivalent u više riječi prijevoda, a ne postoji jasna veza između svake pojedine riječi; plitka je struktura obilježje slobodnijeg prijevoda. Treća je razina, naravno, nepovezivanje.


## Primjeri duboke strukture

* **ἐπὶ Πέρσας**: protiv Perzijanaca
    * ἐπὶ = protiv (odnos jedan za jedan)
    * Πέρσας = Perzijanaca (odnos jedan za jedan)
* **ταῦτα τὰ δῶρα**: ove darove
    * ταῦτα = ove (jedan za jedan)
    * τὰ δῶρα = darove (više prema jedan)
* **τοῖσι δὲ ἄγειν μέλλουσι τῶν Λυδῶν**: Liđanima koji su morali nositi
    * μέλλουσι = koji su morali (jedan prema više)
* **ἐνετέλλετο ὁ Κροῖσος ἐπειρωτᾶν**: Krez je naložio da pitaju
    * ἐνετέλλετο = je naložio (jedan prema više)
    * ὁ Κροῖσος = Krez (više prema jedan)
    * ἐπειρωτᾶν = da pitaju (jedan prema više)

* **serena et tranquilla lux**: tih i vedar dan
    * serena = tih
    * et = i
    * tranquilla = vedar
    * lux = dan (jedan za jedan)
* **vacuam sedem regiam vidit**: opazila je da je prazna kraljevska stolica
    * vacuam = da je prazna (jedan prema više)
    * sedem = stolica
    * regiam = kraljevska
    * vidit = opazila je (jedan prema više)

## Primjeri plitke strukture

* **τινα στρατὸν ἀνδρῶν** = neke ljude i njihovu vojsku

* **ex tam turbido die** = iza takve bure
* **credebat sublimem raptum procella**: vjerovali su da ga je bura digla u nebo
    * sublimem raptum = da ga je digla u nebo
* **velut orbitatis metu icta**: kao da ju je spopao strah što je izgubila oca
    * orbitatis metu: strah što je izgubila oca

# Povezivanje i metode prevođenja

Naravno, slobodan prijevod možemo susresti i u dubokoj strukturi, u situaciji da jednoj riječi izvornika odgovara jedna ili više riječi prijevoda (ili obratno). Analiza prevodilačkih metoda bit će provedena u sljedećoj fazi povezivanja. Tada ćemo razmišljati o sljedećim razinama prijevoda:

1. **Metafraza** (riječ za riječ): prijevod je vrlo blizu jeziku izvornika; pojedine su riječi prevedene neovisno o kontekstu (odabrana su "prva značenja" iz rječnika); koliko god je moguće, zadržana je sintaktička struktura izvornika; primjer: **τοῖσι δὲ ἄγειν μέλλουσι τῶν Λυδῶν**: "a onima od Liđana koji su htjeli voditi"; **vacuam sedem regiam vidit**: "praznu stolicu kraljevsku je vidjela"
2. **Vjeran prijevod**: blizu jeziku izvornika, ali uzima u obzir kontekst i tome prilagođava odabir riječi u prijevodu (u prvom bi gornjem primjeru ἄγειν μέλλουσι postalo "morali nositi", kako proizlazi iz ostatka rečenice), a sintaktička se struktura prilagođava ciljnom jeziku
3. **Idiomatski prijevod**: bliži ciljnom nego ishodišnom jeziku, koristi se izrazima i strukturama koje su prihvatljive čitaocima ciljnog jezika: "Liđanima koji su morali nositi", "vidjela je prazno prijestolje"
4. **Parafraza**: prenosi bit izvornika, ali zanemaruje ili mijenja nijanse značenja i sintakse (za drugi primjer: "vidjela je da kralja nema")
5. **Izostavljanja**: riječi ili sintagme izvornika izostavljene u prijevodu
6. **Dodaci**: prijevod dodaje riječi ili izraze
7. **Pogreška**: prevodilac je pogriješio
8. **Ne znam**: nije moguće koji je točno pristup primijenjen

